儒棋

儒棋，是中國南北朝時的兩人博戲，由北魏三游的游肇所作，是十字戲類遊戲。規則有書《儒棋格》流傳於世，《太平御覽·工藝部十二》亦有記載與註解。




《太平御覽·工藝部十二·儒棋》

《後魏書》曰：「侍中游肇，性謙廉不競。曾撰《儒棋》，以表其志焉。」

肇述儒棋曰：「儒棋者，蓋博、弈之流，所以游思於文，亦猶投壺之習武也。故聖人因物設教，有實有權；情禮稱宜，有張有弛。孔子云：『不有博弈者乎？為之猶賢乎已，』若夫井公之對周穆，叔卿之接許由，此或示存，恐非有待。然則君子之處世也，豈遂耽於所適，徒費時日者哉！至於几杖槃鑒，猶載銘戒；矧乃諧神之器，而不加勸也？但古之為玩者，莫不競進其功，塞殺與樂，殊途異勢，并傳於時，未有以謙退為勝，通生為樂者。故因暇隙，聊復措意，此即儒棋之一名。蓋游藝之所統，本諸謙淨；詮名撰德，略依儒行；起舍遵道，軌法中庸。時然後玩，人不厭其游；让而後勝，人逾愜其負。矜勇所以知殘，沖遜以之彌隆。豈惟崇謙止競而已，諒亦階善全德之所因矣。積名會理，其殆庶几；致泥之戒，寧不愧乎？」

《儒棋》曰：「投二，智一、禮二、仁三、義四、信五、謙。棋十，白黑半，方五分長寸，善六、敬七、德八、忠九、順十。方局尺五，周道四十，其用三十六。四維之道，通數而棋。謙退為尚，故高彩者先投。彼此二位，謂之淨；左右二道，謂之中。其淨、中四道，彼此左右，互有二，不得相干。行棋之法，始附淨起，轉互相順，終因淨出。通生為務，不存塞殺。彩越淨中者休，則立梟，梟者不伏。會淨中者，梟折為伏，伏者不梟。若彩雖會，而於彼擬以過之非干彼者，則自居矣。

行伏棋者，得異彩，依數而行，兩彩同者，惟行一，一謙者停，兩謙退一等；行梟棋者，得異彩亦依數而行，兩彩同者，盡行其數，一謙行一道，兩謙者停。行伏不得行梟；行梟不得行伏。折梟伏者，皆從后定。因彩而閱者，屈而申之。緣行致累者，閱而通足，皆不限道數。梟伏兩閱者，但行於梟。行棋之體，不相凌觸，所蹈皆靈，孤明自在，絕於跪巧，而順消息，悉遇中道，勝負乃分。先梟後伏，驗之於淨道，梟若促，不盡二彩者，則全行伏。梟伏兩少者，行於梟。

彼既出盡，此有不出者，即許以為勝者之算。若全未出，則為之虛投。次局負，仍先。得十算立一爵，三爵立，則成勝矣。」





